Onze stemwijzer is een onderdeel van het project [Argu Open Data](/info/OpenData).

### Er zijn al zo veel stemwijzers. Wat maakt deze anders?

De meeste stemwijzers bestaan uit voorbedachte stellingen en worden ingevuld met beloften. De Argu stemwijzer bestaat volledig uit echte moties en echte stemmen. Zo wordt het mogelijk om partijen te beoordelen op hun daadwerkelijke stemgedrag.

Daarnaast kan je met deze stemwijzer direct zien wat de voor- en tegenargumenten voor een bepaalde stelling zijn. Zo wordt het een stuk gemakkelijker om een meer genuanceerde mening te vormen voordat je eem stem plaatst. Ook kan je zelf meedoen aan de discussie.

### Kan ik ook een eigen stemwijzer bouwen?

Ja! Omdat er nu al duizenden moties in het systeem staan, is het mogelijk om daarmee een eigen stemwijzer samen te stellen. Binnenkort lanceren we daar een aparte tool voor, zodat iedereen dat zelf kan doen. Als je nu al een eigen stemwijzer zou willen, stel dan een lijst met moties (met kamernummer) op en stuur ons een [mail](joep@argu.co).

### Worden mijn stemmen ergens opgeslagen?

Nee, tenzij je een account maakt. Als je geen account aanmaakt worden je stemmen direct verwijderd na het weergeven van het resultaat.

### Waarom zou ik een account aanmaken?

Als je een Argu account aanmaakt, bouw je een profiel op met jouw stemmen. Iedere keer dat je meestemt, kunnen we een betere vergelijking maken met partijen. Je kan instellen of jouw stemmen zichtbaar zijn voor anderen of alleen voor jezelf.

Daarnaast kan je met een account meedoen aan de discussie en zo argumenten en reacties delen met anderen.

Ten slotte kan je (als je dat wil) op de hoogte worden gehouden van nieuwe tools die we bouwen om onze democratie transparanter en interactiever te maken.

### Hoe komen jullie aan de stellingen?

De stellingen komen allemaal van moties die zijn behandeld in de Tweede Kamer. Alle moties en stemmingen zijn openbaar. Momenteel gebruiken we een dataset die is verzameld door [PartijGedrag](https://partijgedrag.nl). In de nabije toekomst verwachten we direct de database van de Tweede Kamer te gebruiken, zodat altijd de meest recente moties in het systeem staan.

### Mijn favoriete partij krijgt niet de hoogste score! Wat is er aan de hand?

Er kunnen verschillende redenen zijn voor waarom de uitkomst van onze stemwijzer anders is dan wat je verwacht.

1. Misschien dat jouw partij een andere mening heeft dan jij en daarom anders heeft gestemd.
2. Partijen die in de regering zitten, zijn gebonden aan een regeerakkoord, waardoor ze soms anders stemmen dan ze zouden doen als ze in de oppositie zaten.
3. Misschien waren ze tegen, omdat de motie niet ver genoeg ging, of misschien steunde ze de motie in ruil voor steun van een eigen motie. De beweegredenen van een stem zijn soms lastig in te zien. Om dit te verbeteren, willen we in de toekomst meer context tonen, zoals wat er in de kamer gezegd werd toen de motie werd besproken.

### Geven jullie een stemadvies?

Nee, het is slechts een instrument om jou meer inzicht te geven in hoe partijen stemmen op moties en hoe dat zich verhoudt met je eigen stem. Om goed te stemmen raden wij aan om partijprogramma's door te nemen, andere stemwijzers te proberen en vooral zelf na te denken en eigen conclusies te trekken.

### Wie heeft deze stemwijzer samengesteld?

Iedereen kan op Argu een stemwijzer maken. Bij een stemwijzer staat altijd wie hem gemaakt heeft. De eerste paar heeft het team van Argu samengesteld. We hebben ons best gedaan om dit zo neutraal mogelijk te doen. We zijn niet afhankelijk van of gelieerd aan een politieke partij.

### Waar moet ik op letten bij het samenstellen van een stemwijzer?

Als je een stemwijzer wil maken die mensen interessant vinden en waar waardevolle resultaten uitkomen, is het verstandig om op de volgende zaken te letten:

* Kies onderwerpen waar mensen een mening over hebben, of over zouden kunnen vormen. Heel technische onderwerpen zijn vaak niet geschikt, tenzij je juist over dat specifieke onderwerp een stemwijzer samen wil stellen.
* Neem vooral moties waar partijen over verdeeld zijn. Als ze allemaal voor of tegen waren, heb je daar als kiezer niet veel aan.
* Plaats alvast argumenten bij moties om de lezer van de stemwijzer wat meer context te geven. Blijf daarbij wel zo genuanceerd en objectief mogelijk.

### Hoe worden de percentages berekend?

We berekenen een score op basis van jouw stemmen en die van de partij. Als jullie beiden hetzelfde hebben gestemd, geven we een score van `1`. Als de één voor en de ander tegen stemt, geven we een score van `0`. Als één van de twee of beiden niet stemde, of stemde op 'geen van beiden', dan wordt de stem niet meegeteld in de berekening, omdat we niet kunnen interpreteren of met een stem op 'geen van beiden' hetzelfde wordt bedoeld als een partij die afziet van stemmen.

Voorbeeld: Jij stemt op vier moties `voor, voor, geen van beiden, tegen` en een partij `voor, tegen, voor, tegen`. In dat geval zijn de scores `1, 0, _, 1` wat een gemiddelde heeft van `0.67` ofwel 67%. Merk op dat de derde stem niet wordt meegenomen, omdat een `geen van beiden` stem niet wordt meegeteld.

Soms wordt er hoofdelijk gestemd in de Tweede Kamer. In dat geval is het mogelijk dat leden van een partij onderling verschillend stemmen. Als dat gebeurt, berekenen we een waarde tussen `0.0` en `1.0` van de partij op basis van hoe veel leden er hetzelfde hebben gestemd als jij. Om het percentage te berekenen, wordt de gemiddelde waarde gepakt over de score.

Voorbeeld: Jij stemt bij een motie met hoofdelijke stemming `tegen`. In een partij stemde 9 zetels `voor` en 1 zetel `tegen`. Dit komt neer op een score van `0.1`.

### [→ Lees hier meer over Argu Open data](/info/OpenData)
